L’ORTO
Un modo simpatico e utile per aiutare i piccoli animali a sopravvivere è quello di fornire loro un rifugio oppure del cibo. Quando queste azioni vengono attuate in luoghi dove la fauna è danneggiata o in pericolo, si compiono vere e proprie azioni di tutela ambientale. Su queste base, fornire cibo e rifugio agli animali è certamente un'azione di tutela che però produce anche l'effetto del richiamo: ecco lo scopo di questo orto a perdere. Nei cassoni sono stati piantati ortaggi e piccoli frutti selezionati per richiamare i rettili e mammiferi che se ne nutrono, oppure insetti ed altri invertebrati che attirano gli uccelli. Un esempio può essere rappresentato dalla fragola (Fragaria vesca), molto apprezzata dagli animali perchè, essendo una pianta perenne, è presente tutto l'anno.
Nell’orto è possibile, utilizzando il tatto, capire se la pianta è giovane o pronta per la raccolta dell’ortaggio, capire la differenza tra varie foglie oppure verificare la presenza di fiori (esempio fiore del carciofo). Puoi esplorare anche tu per scoprire quali ortaggi sono presenti nell’orto in questa stagione.
Se non raccogli queste piante ma le lasci agli animali, permetterai loro di abituarsi all'idea di poter trovare sempre cibo qui: in questo modo, impareranno la strada e torneranno a trovarci... e magari, con un po' di fortuna, potrai incontrare uno di questi animali anche tu. Nei paraggi dell’orto sono posizionate anche cataste di legna, sono hybernacula. Le cataste non sono state dimenticate, al contrario, sono volutamente predisposte per accogliere i piccoli animali in cerca di un rifugio, di un nido o di una tana. Passeggiando per i boschi, potresti trovarne altre. Ora sai a cosa servono, non distruggerle!
