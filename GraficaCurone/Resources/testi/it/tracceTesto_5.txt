IL GIARDINO DEI PROFUMI
Tra le piante più conosciute ed apprezzate sono da ricordare senz'altro le erbe officinali, considerate a torto o a ragione utili nella cura di alcuni disturbi, traumi e malattie.
Oggi, le erbe officinali sono poco conosciute perché non più considerate indispensabili. Tuttavia, alcune di esse, le aromatiche, trovano largo impiego. In cucina alcune sono ancora importanti: così è per il rosmarino, che per secoli è stato coltivato sui terrazzamenti di queste colline tanto da diventarne un simbolo.
Il giardino dei profumi è un angolo magico, dove si possono percepire odori molto intensi: è possibile riconoscere le varie essenze attraverso l'olfatto, per ritrovare profumi noti o, magari, ancora sconosciuti.
In questo angolo, ci sono piante appartenenti a diversi gruppi botanici come le ombrellifere con infiorescenza a forma di ombrello, le artemisie che hanno foglie dalla forma molto complessa. Le labiate invece non hanno il fusto cilindrico ma quadrangolare... prova a toccarne uno. Se ci fermiamo ad ascoltare nel giardino dei profumi durante il periodo di fioritura, potremmo sentire quante api ed altri insetti impollinatori sono attratti dal nettare di queste piante. I fiori che presentano sono piccoli, talvolta minuscoli, ma molto apprezzati da questi piccoli ed utilissimi insetti.
